---
title: מחשבות על בינה מלאכותית לקראת 2026
tags:
  - כלכלה
  - AI
---
### הקדמה
לדעתי מה שקורה עכשיו בתחום הAI דומה למה שהיה ב2000/2001 עם בועת הדוט קום

אז פרץ האינטרנט לחיינו, והיה ההבטחה הגדולה של המאה שבפתח.
כמו כל הבטחה - קפצו עליה משקיעים זריזים שהבינו את גודל המהפכה וניפחו אותה בהערכות יתר. הערכות היתר האלה גרמו למשבר ענק (שמאד הקשה עלי, סטודנט לתואר ראשון במדמ"ח אז, למצוא את העבודה הראשונה שלו בהיי טק).
בסופו של דבר, אחרי שהבועה התפוצצה וממרחק 25 שנה - דוקא התברר שהבועה היתה מוצדקת: האינטרנט הוא באמת מהפכה ענקית ש(יחד עם הסמארטפונים) שינתה את חיינו באופן שקשה לדמיין.

אז למה היתה הנפילה הגדולה? לדעתי המשקיעים, כשהם מזהים מהפכה גדולה, סובלים מFOMO ומהיעדר ביקורתיות ולכן מתקשים להבדיל בין פנינים כמו גוגל ואמאזון שנולדו בדיוק אז, לבין כל מיני מיזמים חסרי תוחלת כלכלית.
זה דורש מידה מסויימת של מיומנות והפנמה של עומק מהפכה כדי ללמוד להבדיל בין מי שמייצר ערך אמיתי לבין חברות שסתם רוכבות על הייפ ולא שוות את ההשקעה. את המיומנות הזאת משקיעים לומדים לסגל עם הזמן, אבל בהתחלה - לפני שהתובנה הזאת מופנמת, הפחד שלהם מלהפסיד משהו ממש גדול במהפכה שבאמת משנה כרגע את העולם, גובר אצלם על הפחד להפסיד כסף.

###
בדיוק אותו דבר קורה לדעתי עכשיו גם עם AI: זאת באמת מהפכה אדירה שבעוד שנים בודדות נתקשה להבין איך חיינו בלעדיה.
כמו שהיום אני מספר לבנות המזועזעות שלי שעד גיל 20, כשרציתי לברר חתיכת מידע או לשמוע שיר הייתי צריך לפנות חצי יום כדי ללכת לספריה או לחנות תקליטים - ככה הילדים שלנו יידהמו מהמחשבה שפעם אנשים עשו מחקרים שלמים רק בעזרת חיפוש וסיכמו בטבלאות.
לדעתי (ולא רק לדעתי)  גם המהפכה הזאת מתומחרת כרגע בעודף גדול: הרבה חברות מוכרות LLM במחירי הפסד רק כדי "להרגיל את השוק", יש גם כמה עניינים מפוקפקים קצת של השקעות סיבוביות בין ענקיות הAI, ולא מעט אנשים רציניים מתייחסים לכל חצי מחשבה רבע אפויה שסם אלטמן משחרר כאל נבואה שהאנושות תתיישר לפיה.
רמה כזאת הייפ חייבת מתישהו להתרסק, אני בין אלה שמעריכים שזה יקרה ב2026. הכל כבר מוכן לקריסה הזאת של הפסדי ענק בבורסות, פיטורים גדולים בחברות הייפ ובאופן כללי מהלך שיעזור לנפות את הסולת מהמוץ.

###
זה לא שAI הוא שקר, בכלל לא - דוקא בגלל שההבטחה שהוא מבטיח כל כך משמעותית וחדשנית - העולם עוד לא יודע להעריך נכון את הפוטנציאל ולהבדיל בין מחוללי השינוי והרווח האמיתיים לבין אופנות שלא יחזיקו יותר מכמה חודשים. לכן צפויות לדעתי כמה ירידות עד שזה יתייצב ויתבגר
