---
title: מסע המקלדת שלי
tags:
  - מקלדת
---
*דיסקליימר: כל הנושא הזה חדש לי ואני עדיין בתקופת לימוד. בכל זאת יש פה כבר כמה לקחים שאני חושב שאפשר כבר להפיק*
___

### הקדמה
לפני מספר חודשים התחלתי להרגיש כאבים בכפות הידיים ([תסמונת התעלה הקרפלית](https://he.wikipedia.org/wiki/%D7%AA%D7%A1%D7%9E%D7%95%D7%A0%D7%AA_%D7%9E%D7%A0%D7%94%D7%A8%D7%AA_%D7%A9%D7%95%D7%A8%D7%A9_%D7%9B%D7%A3_%D7%94%D7%99%D7%93)).

בנוסף - התברר שלמרות שאני מתכנת כבר כמעט 25 שנה, אני מקליד יחסית לאט (40-50 מילים לדקה).

אחרי מחקר ארוך באינטרנט החלטתי לעבור מאפס ל**מקלדת מכנית מפוצלת מינימלית**.

בפוסט הזה אני אתאר מה זה, את המסע שעברתי מתוך תקווה שאולי זה יועיל למישהו

#### מה הולך לקרות פה?
אני מתכנן לכתוב שלושה פוסטים:
- את הראשון אתם קוראים עכשיו והוא הקדמה כללית, סיפור מסגרת וכו'
- בשני אני אכתוב איך ואיפה כדאי לקנות מקלדות כאלה
- והשלישי יהיה מדריך לקינפוג מקלדת מכנית מפוצלת מינימלית, או לפחות לקחים שאני צברתי על הדרך
#### אז על מה אני מדבר בכלל?
מה זה בכלל "מקלדת מכנית מפוצלת מינימלית"

אולי יצא לכם כבר לשמוע על מקלדות מכניות - מקלדת שיש בה חיישן ייעודי לכל מקש ואפשרויות מתקדמות להתאמה אישית (כמו macro וכו')

אז אותו דבר רק שהן:
- מפצלות: יש להן שני חלקים, אחד לכל יד.
- מינימליות: יש להן בין 30% ל60% מהמקשים שיש במקלדת רגילה
##### ולפעמים הן גם: 
- אלחוטיות (מתחברות בbluetooth)
- עם תאורה
- עם מסך oled קטנטן
- ועם tracking pad
יש עוד ניואנסים אבל זה בגדול
#### איך זה נראה?
יש הרבה דגמים ולא כולם נראים אותו דבר. דוגמא יחסית מפורסמת היא [ZSA moonlander](https://www.zsa.io/moonlander) אבל באמת שיש עוד הרבה אחרות. 
#### איך זה עובד?
בניגוד למקלדת רגילה שבה כל מקש שולח אות דיגיטלי משלו למחשב שמייצג לחיצה/שחרור של המקש הזה והמחשב מחליט מה צריך לעשות עם זה - על המקלדות האלה מותקן מיקרו בקר (בדרך כלל זה raspberry pi או arduino) שתפקידו "לתווך" בין המקש שנלחץ לבין האות הדיגיטלי שנשלח למחשב. הבקרים האלה ניתנים לתכנות עד לפרטי פרטים ולייצר כל מיני מחוות (gestures) מתוחכמות.

רוב התוכנות ששולטות על הבקרים האלה הן בקוד פתוח.

בעזרת מחוות כאלה אפשר לייצר תחליף למקשים שחסרים. למשל אצלי לחיצה ביחד על המקשים D+R היא המקש / 

בפוסט השלישי בסדרה אני אתאר את פריסת המקלדת שלי ואיך לייצר כזאת בעצמכם.

#### למה לטרוח?
שאלה טובה.

מקלדות מפוצלות אמורות להיות ארגונומיות יותר מאשר מקלדות רגילות כי הן מאפשרות תנוחה טובה יותר לכף היד. מקלדות קטנות יותר לפעמים גם מאפשרות קצב הקלדה גבוה יותר. זה מפתיע כי ההגיון הראשוני היה חושב שיותר מקשים דוקא מאפשרים יותר מהירות אבל האמת היא שמקלדות עם יותר מקשים דורשות הזזות יותר של הזזות הזרוע, דבר שהוא מסורבל יותר מקיצורי מקלדת של מקלדות קטנות, שאחרי תקופת לימוד, הופכות למהירות מאד ולא דורשות להוריד את העיניים מהמסך כדי להתמצא במקלדת.
#### אז מה עשיתי
ביום יפה של אמצע נובמבר החלטתי בבת אחת לעבור ישר ממקלדת גרילה לשתי המקלדות האלה:

הנה העמדה שלי בעבודה:

מקלדת lily58 שנקנתה [ממוכר ישראלי](https://holykeebs.com/products/lily58-low-profile)
![my work setup](/img/work.jpg)


והנה העמדה שלי בבית:

מקלדת [sofle](https://fr.aliexpress.com/item/1005008062496619.html) שהזמנתי מעלי אקספרס
![my home setup](/img/home.jpg)


### האם זה השתלם?
לא בטוח...

אני לא אנסה פה לייפות את זה או לשכנע אף אחד לעשות את המעבר הזה. להיפך, אני פה כדי להזהיר: זה מעבר מאד קשה.

השבועות הראשונים אחרי המעבר היו תסכול עצום. כל הקלדה היתה סבל ארוך של חיפוש מקשים במקלדת ותיקון טעויות.

לקחתי על עצמי להקדיש כל יום 10 דקות לפני שאני מתחיל לעבוד לתרגול של הקלדת עיוורת ולמדידה של מהירות ההקלדה שלי ב[monkey type](https://monkeytype.com/)
פעולות שעשיתי על אוטומט הפכו לסיוט. גם עכשיו, יותר מ3 חודשים אחרי המעבר - קצב ההקלדה שלי לא חזר להיות מה שהיה

השבועות הראשונים היו קינפוגים חוזרים ונשנים של שתי המערכות כדי שיתאימו אחת לשניה ויעבדו באותה צורה. זה לקח המון המון זמן בנוסף על הקושי של לקנפג את המקלדת (עוד פרטים על המסע הזה בפוסט השלישי בסדרה) - בגלל שבחרתי במקלדת בלי אותיות על המקשים נאלצתי לשלב למידה של הקלדה עיוורת תוך כדי המעבר למקלדת מכנית מפוצלת

####  מה עם כאבי המפרקים?
 האמת היא שדווקא פה היתה לי הפתעה לטובה: כאבי המפרקים פחתו מאד.
 נכון שהם לא נעלמו לגמרי אבל זה בלי ספק שיפר לי מאד את התחושה.

ברור שלשבת שעות ממושכות מול מחשב זה לא הדבר הכי בריא לגוף שלנו. גם לא לבריאות הנפשית. אבל לפעמים יש לנו תקופות בחיים שבהן אנחנו נאלצים לשבת שעות ארוכות מול מחשב.

למי שכרגע בתקופה כזאת - מקלדת ארגונומית יכולה בהחלט לצמצם את הנזק (לאו דוקא הבחירה הקיצונית שלי).
בלי קשר לאיזה מקלדת יש לכם - כדאי מאד גם לעשות מדי פעם הפסקות מהמחשב כדי לקום ולזוז קצת. נסו גם לסדר לעצמכם את הכיסא והשולחן באופן שמתאים לגובה שלכם (או להשתמש בשולחן עמידה אם זה הקטע שלכם)

#### לסיכום
למי מקלדות כאלה מתאימות?

אם אתם רוצים לשפר את מהירות ההקלדה שלכם נסו ללמוד הקלדה עיוורת. אני מאד נעזרתי ב[touch typing](https://www.typingclub.com/)

אם אתם סובלים כאבי מפרקים - כנראה שהפתרון הנכון בשבילכם הוא להתייעץ עם איש/אשת מקצוע.

אם אתם סובלים מהרבה מאד זמן פנוי שבא לכם לבזבז על לתכנת ולהתאים לעצמכם בדיוק בדיוק את המקלדת כדי שתתאים לצרכים שלכם וגם יש נטיה למזוכיזם - המשיכו לפוסט הבא בסדרה שבו אנסה לעזור למי שמתלבט איך לקנות/לייצר מקלדת לעצמו

